<!DOCTYPE html>
<html lang="ca">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Fitxa: La Paella Valenciana</title>

  <link rel="stylesheet" href="../estil2.css">
</head>

<body>
  <h1>La Paella Valenciana: entre tradició i creativitat</h1>
  <p><strong>Nom:</strong> _________________________ <strong>Data:</strong> ________________</p>

  <div class="section">
    <h3>Lectura inicial</h3>
    <p class="quote">
      En assumptes de cuina, a vegades resulta difícil assegurar d'on procedeix un plat o quins són els ingredients genuïns, i sempre hi ha espai per a la discussió. En el cas de la famosa paella valenciana, he procurat informar-me exhaustivament i he comentat la manera de fer-la amb un munt de gent. Així he vist com bons professionals valencians, algun pagès i fins i tot mestresses de casa o simples aficionats de la mateixa regió, tots en treien o hi posaven algun ingredient. I és que, fet i fet, la realitat de la cuina no és única i sempre hi intervé el toc personal. Això no vol dir, naturalment, que no hi hagi algunes coses clares.
      <br><br>
      La paella valenciana és un plat concebut a l'Horta, entre arrossars, i, per tant, els productes que pot dur han de lligar per força amb aquesta realitat. Per això he intentat, en la recepta que us dono, respectar la síntesi i l'essència d'aquesta paella valenciana genuïna que, al llarg dels anys, els valencians i les valencianes han cuit al caliu de la llenya de taronger, al costat de la barraca. I si en algun cas hi han afegit unes anguiles, que bé que n'hi ha als rierols dels arrossars, tampoc cal posar el crit al cel, perquè després d'haver assaborit la paella ens ho mirarem d'una altra manera.
      <br><br>
      Fet i fet, la divulgació de la paella valenciana ha estat admirable, i al Principat, tot i tenir una cuina culta i privilegiada, hem de reconèixer que no l'hem sabut divulgar adequadament i que cap plat nostre haurà voltat per tot el món com la paella valenciana. Us imagineu que un dia us vingués un estranger i us demanés, amb aquella pronunciació que tant els costa, si coneixeu l'oca amb naps o el suquet d'escòrpora, igual com pregunten sovint si coneixeu la paella? No sé si ho arribarem a veure, això, potser ens falta imaginació per vendre'ns. La cuina catalana ho té tot per obtenir una gran divulgació: és sana quan està ben elaborada, variada quant als productes i econòmica perquè tenim un munt de productes a l'abast de tothom. Potser a vegades pequem massa de voler barrejar els nostres productes amb els forans i som capaços de posar un formatge francès en un plat tradicional català. Jo no acabo de veure el perquè d'aquests invents i, en qualsevol cas, l'exemple de la fama internacional de la paella valenciana potser ens hauria de fer rumiar.
      <br><br>
      <strong>Ingredients (per a 4 persones):</strong><br>
      400 g de pollastre, 400 g de conill, 150 g de mongetes tendres o de ferradura, 150 g de garrofons (mongetes seques planes), 400 g d'arròs, 6 tomàquets madurs, 3 dl d'oli, brins de safrà, sal i 1 l i escaig d'aigua.
      <br><br>
      <strong>Elaboració:</strong><br>
      Poseu la paella al foc amb l'oli i, quan estigui calent, poseu-hi el pollastre i el conill, salats i tallats a trossos regulars. Deixeu que es vagin fregint lentament fins que quedin ben daurats. Llavors afegiu-hi el tomàquet, pelat i ratllat finíssimament. Si veieu que s'asseca, afegiu-hi una mica d'aigua perquè no es cremi. Remeneu-ho assíduament fins que el tomàquet estigui ben cuit, i llavors afegiu-hi les mongetes tendres (la de ferradura, una classe de mongeta tendra valenciana). Remeneu-ho uns quants cops al foc i després mulleu-ho amb l'aigua.
      <br><br>
      Quan arrenqui el bull, doneu força al foc i poseu l'arròs a la paella. A València, en general, aboquen l'arròs com si fos un solc, anant d'una banda a l'altra de la paella passant pel centre, i després l'escampen per tota la paella. Afineu-ne el punt de sal i afegiu-hi el safrà, picat al morter i deixatat amb una mica d'aigua. Remeneu-ho de tant en tant i deixeu-ho coure a temperatura forta durant uns 10 minuts, aproximadament. Després reduïu el foc i deixeu que s'acabi la cocció. Deixeu-ho reposar una mica abans de servir-ho.
      <br><br>
      <strong>Nota:</strong> El garrofó o mongeta també s'usa tendre, i en alguns casos se'n fa servir la varietat seca. En aquest cas, convé bullir-lo abans una estona perquè s'estovi i, en acabat, el podem afegir a mitja cocció a l'arròs. També és corrent afegir-hi cargols blancs, els anomenats "vaquetes", molt usuals en l'Horta valenciana. Abans, però, caldrà haver-los rentat bé.
      <br><br>
      <em>p.117-119, Josep Lladonosa i Giró, "Arrossos. Tots els secrets i receptes". Ed. Penguinllibres.</em>
    </p>
  </div>
