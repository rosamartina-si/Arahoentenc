<!DOCTYPE html>
<html lang="ca">
<head>
  <meta charset="UTF-8">
  <title>L'auca del senyor Esteve – Santiago Rusiñol (explicació)</title>
  <link rel="stylesheet" href="../../estil2.css">
  <style>
    .sheet {
      width: 210mm;
      max-width: 100%;
      margin: 0 auto;
      padding: 40px;
      box-sizing: border-box;
    }
    body {
      font-family: 'Georgia', serif;
      background-color: white;
      color: #000;
      line-height: 1.6;
    }
    h1, h2 {
      color: #003366;
    }
    .quote {
      font-style: italic;
      background-color: #f9f9f9;
      padding: 15px;
      border-left: 4px solid #ccc;
      margin: 20px 0;
    }
    .aclariment {
      color: #336699;
      font-style: italic;
    }
  </style>
</head>
<body>
  <div class="sheet">
    <h1>Explicació de "L'auca del senyor Esteve" de Santiago Rusiñol</h1>

    <p><strong>"L'auca del senyor Esteve"</strong> (1907) és una novel·la escrita per <strong>Santiago Rusiñol</strong> que retrata la vida d’una família de botiguers barcelonins del barri de la Ribera. Amb una barreja de crítica social i humor, l’obra mostra el conflicte entre els valors tradicionals del comerç i les aspiracions artístiques de les noves generacions. El text que segueix és una adaptació comentada amb aclariments de lèxic i referents culturals.</p>

    <p>L'autor feu posteriorment una versió teatral que s'estrenà amb gran èxit de públic i de crítica el 12 de maig de 1917 al Teatre Victòria de Barcelona.</p>
    
    <h2>I</h2>
    <h3>Del modo natural que l'Estevet va arribar a aquesta vall de números</h3>

    <p>El jorn <span class="aclariment">[el dia]</span> que va néixer l'Estevet, el seu pare, el senyor Ramon, després d'esperar anys i anys aquella criatura tardana <span class="aclariment">[que ha trigat molt a arribar]</span>, per les contingències del comerç <span class="aclariment">[imprevistos o obligacions de la botiga]</span>, no va poder estar perenne <span class="aclariment">[constantment]</span> al costat de la seva esposa.</p>

    <p>Les compradores batxilleres <span class="aclariment">[xerraires, tafaneres]</span>, semblava que s'havien avingut, per no deixar-lo complir com a pare, i allí a «La Puntual», la botiga de vetes i fils de més crèdit i de més gir <span class="aclariment">[activitat]</span> de quatre carrers de llarg a llarg, que ara una cana <span class="aclariment">[1,57 metres]</span> de trencilla <span class="aclariment">[una cinta decorativa, sovint fent una trena usada per acabar vestits, cortines o ornaments.]</span>, que ara una ruixa <span class="aclariment">[tira de roba cosida fent plecs]</span>, que ara quatre pams de floc <span class="aclariment">[tros tira que fa com un serrell]</span>, entre compra i tafaneria, el van tenir entretingut darrere del taulell, mentre la pobra muller, allí sobre, a l'entresol <span class="aclariment">[pis intermedi entre la planta baixa i el primer pis]</span>, complia la missió materna de donar fruit a n'en Ramon, amb la llevadora a l'alcova <span class="aclariment">[habitació]</span> i dues veïnes a la sala.</p>

<p>A fora de l'alcova, plovia: una pluja fina, una polsina d'humitat que anava enfangant el carrer, l'acera, i «La Puntual». Al davant, al quartel d'artilleria, no hi havia ni aquell centinella <span class="aclariment">[soldat de guàrdia]</span>, ni aquells oficials que es gronxen als balancins de la porta. Els dos rengles de finestres simètriques i en formació a cap a cap de la façana, estaven disciplinament tancades; la faixa de groc de quartel que decora aquests edificis, regalimava cara avall de les parets; les mules, els soldats i els canons semblaven tancats en una piscina, i fins la flaire de cuina, de quadra i d'home, que surt d'aquests establiments de pólvora, era una flaire aigualida.</p>

<p>La tarda no podia ser més trista per tenir lloc un naixement, però el senyor Ramon no tenia temps, i ni es podia donar el luxe d'estar trist. Una orella a les compradores per saber què demanaven, i una altra a l'entresol per si li cridaven quart i ajuda <span class="aclariment">[li demanaven ajuda]</span>, el pensament li saltava del llit de la seva dona a la cana de trencilla. El que passava a dalt era molt seriós: ser pare; el que passava a la botiga era tan seriós com l'altre: el negoci. No estar pel fill que havia de venir era faltar a un deure sagrat, i no pensar en el despatx de la tenda <span class="aclariment">[en vendre]</span>, que era el pervindre <span class="aclariment">[futur]</span> d'aquell fill, era faltar a dos deures: el deure de baix i de dalt, i entre les dues obligacions es repartia els sentiments del millor modo que sabia; l'atenció comercial, per les dones del despatx; el cor de pare, per les angoixes de sobre.</p>

<p>De tant en tant, pujava un moment, donava coratge a la dona i tornava a vendre cabdells <span class="aclariment">[per ex. de fil, de llana]</span>.</p>

<p>De tant en tant baixava una de les veïnes: li deia que ja acabaven; que era cosa de mitja horeta; que aviat seria pare, que no descuidés la venda, que elles ja es cuidaven de tot.</p>

<p>De sobte, entre cana i cana, un dubte, un “qui sap?” li va passar pel pensament. ¿Serà noi? ¿Serà noia? La llevadora havia assegurat que seria un bordegàs <span class="aclariment">[noi fort]</span>. La lluna ho marcava. Una amiga de la dona que havia tingut cinc filles, deia que seria noia. Ella sabia per què ho deia. El metge havia dit que no ho sabia ni ho podia assegurar, per estalviar-se compromisos, i ell, que no era ni llevadora ni metge, però que era vetes i fils, només sabia una cosa: esperar, i que fos el que Déu volgués: si fos noi, el posaria a la botiga; si no ho fos, cercar un gendre botiguer i interessar-lo en el negoci.</p>

<p>Ell, això sí, estava tot lo serè que pot estar el que compleix una missió, encara que aquesta missió sigui vendre, perquè esperava una senyal, un crit, un plor d’infant, un gemec nerviós de dona, que li anunciaría el moment! L’acte solemne de ser pare; un fet tan important per a ell i per a «La Puntual», no podia ser un moment de quietud. No s’és pare així com així: quelcom havia d’avisar-lo que començava una planeta <span class="aclariment">[un nou món, una nova vida]</span>. La gent no ve a la terra sense avisar d’un modo o altre, què diantre! i considerant tot això, ell es deia puntualitzant: Despatxem, que per això hem nascut, però així que senti donar el crit, baldament <span class="aclariment">[encara que]</span> se m’enduguin els prestatges, pujaré de correguda. No vull que siguin mans forasteres les que hagin de rebre l’infant.</p>

<p>Però aquell infant no venia, i les compradores no deixaven de venir. Entraven d’una en una, de dues en dues, a colles. Venien per tafanejar, però de passada feien gasto. Feia anys que a «La Puntual» no s’havia fet tan calaix. Si cada dia tingués fills, es deia el senyor Ramon, amb uns quants fills i amb uns quants anys em faria home respectable.</p>

<p>En un moment de calma que hi va haver, va tornar a pujar a vora d’ella. Li va estrènyer la mà, commogut, corprès <span class="aclariment">[emocionat profundament; molt afectat per dins]</span>, digne, com si li vingués a dir:—«Encara que sigui a baix, ja saps que pots disposar com a marit, amb tot i per tot.» Va cercar una paraula tendra que l’encoratgés per la lluita, però com que amb el tràfec del comerç no havia tingut temps d’aprendre’n d’això de paraules tendres, no n’hi va venir cap a la boca, i... i li va tornar a estrènyer la mà. No sabia què fer ni què dir: volia donar ordres i no sabia a qui donar-les. Volia que es veiés que era un home: un home sencer, serè, actiu; sobretot això: un cap de família actiu, i com que no podia activar, hauria volgut ser llevadora per no haver-se d’estar en vaga <span class="aclariment">[sense fer res]</span>.</p>

<p>A la sala, ja no eren dues dones, ni tres, les que ajudaven a parir. Eren sis, vuit, tot un grup, que amb l’entreclaror <span class="aclariment">[claror tènue]</span> que hi havia, i sent totes iguals com eren, formaven una faixa negra a tot el voltant de la saleta: una faixa de mig dol, que amb les mans sobre la falda, a cada gemec que sentien contestaven amb un sospir, espècie d’ora pro nobis de la lletania del viure <span class="aclariment">[una lletania és una pregària religiosa en què el capellà diu una frase i els assistents a missa responen sempre amb la mateixa, com “pregueu per nosaltres”, en llatí ora pro nobis]</span>.</p>

<p>El senyor Ramon, tampoc era apte per això del ram de sospirar: el senyor Ramon destorbava, i la llevadora va fer-lo fora dient-li que anés al despatx, i que no estigués inquiet, que quan fos pare ja ho sentiria.</p>

<p>Un cop a baix, va despatxar dues troques <span class="aclariment">[bola de llana o de fil]</span>, quatre agulles de fer mitja, i dues sivelles <span class="aclariment">[peces per cordar el cinturó o el rellotge, amb un palet al mig que encaixa en un forat per ajustar-lo]</span>, i com que varen sortir les dones, es va quedar altre cop en vaga.</p>

<p>—Pujaré a dalt?—va preguntar-se.<br>
—No, que faig nosa,—es va respondre.—Fins que sigui hora, val més que no em mogui.<br>
—S’assemblarà a mi o a la Roseta?—Aviat ho sabrem,—va contestar-se.<br>
—Avisaré als padrins que vinguin? Ja vindran, no ens precipitem. Què he de fer? Esperar el crit. Esperar el crit que m’avisarà que ja soc pare.</p>

<p>I tot esperant el crit, i com que ja no entrava ningú, es va posar a arreglar les capses: les de la dreta, a l'esquerra; les dels cabdellets, a baix; aquestes dels botons, al costat; aquí, la llana; allí el cotó; més lluny les trencilles i les vetes.</p>

<p>Un cop llest, va sortir a la porta. Encara plovia. Plovia sempre. Un canaló <span class="aclariment">[tub o canal que recull l'aigua de pluja del sostre i la fa baixar cap al terra]</span> de més avall feia un soroll de sofregit. Passava algun carro al galop amb el carreter amb un sac al cap. Per sota de les barbacanes <span class="aclariment">[part de teulada que surt de la línia vertical de la paret d'un edifici]</span>, passava gent enfangada <span class="aclariment">[els carrers no estaven asfaltats]</span>. El cel era llis com de plom <span class="aclariment">[gris fosc, pesant i uniforme]</span>; la terra era un mapa de roderes, i allí davant de la botiga, les finestres del quartel semblaven les d’una fàbrica amb les màquines parades.</p>

<p>De sobte, un cop de trompeta va ressonar com la del judici a dintre la fredor de les sales, i van anar arribant soldats.</p>

<p>El senyor Ramon, d’esma <span class="aclariment">[instintivament]</span>, els comptava a mesura que anaven entrant:</p>

<p>—Quaranta, quaranta-dos, cinquanta, cinquanta-vuit...</p>

<p>—Què fa? Que no puja?—va cridar la llevadora.</p>

<p>—Ja està?—va exclamar el senyor Ramon, corprès.</p>

<p>—Jesús! No en fa pas poca d’estona! Ha nascut mentre tocaven a ranxo <span class="aclariment">[el senyal per anar a dinar a la caserna]</span>!</p>

<h3>II</h3>
<h3>L'Estevet queda aprovat.—Pes de l'Estevet. Preparatius per fer un bateig digne de «La Puntual», dels puntuals i de l'Estevet.</h3>

<p>La llevadora tingué raó. Era lluna de noi, i va ser noi.</p>

<p>El senyor Ramon va agafar-lo amb compte que no li caigués; va commoure's; va besar la mare; va besar el fill; va donar la mà a tantes mans com dones hi havia a la sala... i tampoc va saber què dir.</p>

<p>A qui s'assemblava la criatura? — fou el pensament que tingué. Era tan vermella, i tenia els ulls tan tancats, que no s'assemblava a ningú.</p>

<p>Unes deien que tenia els ulls de la mare (els ulls tancats); altres, el front pastat de son pare <span class="aclariment">[igual que el del seu pare; fet com amb el mateix motlle]</span>; la senyora del primer pis, als avis; la llevadora, a tots plegats; però el senyor Ramon ho veia clar: no s'assemblava a ningú.</p>

<p>Potser quan no fos tan vermella, i els colors la distingissin, se li notaria una semblança; però de moment era aventurat tota mena de planetes <span class="aclariment">[comparacions o judicis]</span>. No tenia el nas petit ni gros; no era ni molt xic ni molt gran; no tenia els cabells rossos ni negres. Una criatura hermosíssima, això sí, segons el parer de tots plegats; però per què era tan hermosa? Perquè no sabien si era lletja, i mentre no es demostrés el contrari, va quedar aprovat que era hermosa.</p>

<p>Van bolcar-la, i a aquell primer suplici, d’anar-li embolcallant <span class="aclariment">[pràctica molt habitual en el passat que consistia en embolicar el nadó amb teles ben ajustades perquè estigui calent i quiet]</span> roba i més roba, tothom va quedar admirat d’una cosa: la criatura no plorava. Tot just acabava de néixer, i ja semblava tenir experiència de què seria la seva vida. La posaven d’esquena, i... motxa <span class="aclariment">[tranquil·la, immòbil]</span>; l’ajeien, i tan motxa com d’esquena; la rentaven... i no es movia; l’assecaven, i igual com si la rentessin! Tant li feia l’aigua freda com calenta. Tenia una tebior a la pell que es veia declaradament que mai tindria fred, ni febre.</p>

<p>Les visites totes la trobaven igual: una criatura “serena, reposada, entenimentada”, un infant assossegat <span class="aclariment">[tranquil]</span>; amb els nervis ni tibants ni fluixos; amb les carns ni fluixes ni fortes; amb la sang ni espessa ni clara; amb una gana feta a mida, i amb una son reparadora. Una criatura reposada, com la desitgen certes mares.</p>

<p>I que no n’hi va haver poques, de visites! Així que va córrer la nova que el senyor Ramon en persona, després de tants anys d’esperar el fruit de benedicció <span class="aclariment">[el fill molt esperat, considerat un do de Déu]</span>, per fi havia fructificat; allò va ser una processó espessa de parents i coneguts, a donar l’enhorabona, tots amb les mateixes mires: que la botiga no es perdés, que el fill continués el nom del pare, i que una casa de tants anys de vendre vetes i fils no s’estronqués comercialment per falta de descendència.</p>

<p>El primer d’anar-hi va ser l’avi, el senyor Esteve, el pare del senyor Ramon, el fundador de la casa, la soca i arrels de «La Puntual», d’aquella botiga de tan crèdit i de tanta nomenada, el que havia posat a la porta aquell rètol d’honradesa que feia aturar a la gent de bé «Casa fundada en 1830.»</p>

<p>Era el senyor Esteve un home pràctic, allò que se’n diu un home pràctic. Era el primer que a Barcelona havia venut rodets <span class="aclariment">[bobines]</span>, el primer que havia despatxat elàstics, i el primer que va importar les traves pels pantalons de punt de mitja <span class="aclariment">[peces per subjectar la roba]</span>. Amb trenta anys d’estar a la botiga, coneixia el cor humà de tot el barri de Ribera; sabia com es tracta a la dona des de darrera el taulell; com se la insinua a la compra; com se la emmiralla amb els colors; com se li endossa <span class="aclariment">[fer que algú accepti una cosa que et vols treure de sobre mitjançant paraules persuasives o estratègia]</span>, amb paraules dolces, una troca destenyida; o com, amb una mirada de cor, se la fa comprar sense ganes. Amb una petita fortuneta, s’havia retirat de l’actiu, però interessant a la casa, a la llar d’un pis de la plaça del Born, quedant ell com a conseller i deixant a l’hereu que s’esplaiés i deixés esplaiar al net, el jorn que tinguessin net; aquell net que tant va fer esperar-se... però que per fi duia la joia, així comercial com íntima.</p>

<p>La segona, fou la seva dona. La senyora Donya Felícia. Ella no hi tirava per pràctica, però també hi va anar a parar. De jove, volia ser monja, pobreta! No sabia ben bé per què, però ella volia ser monja! Ja s’havia despedit dels pares: ja girava els ulls d’aquest món: ja considerava la vida com una mena de presó amb els homes per escarcellers <span class="aclariment">[guardians]</span>; com un pessebre de misèria, amb el llumet de la glòria al cap-de-vall dels munts de suro, quan un dia, anant a comprar cotó blau, des d’allí darrera el taulell, ai!, li va parlar aquell home pràctic i va parlar com parlen els pràctics. «Et vui; vulgue’m, tinc casa de 1830, tu em sembles treballadora, doncs vinguin capítols <span class="aclariment">[condicions matrimonials]</span>, i a casar-nos»; i ella que només havia vist estampes amb sants que sempre miren enlaire, quan la varen mirar fit a fit, no tingué pràctica a dir que no, i en comptes de tancar-se al convent, es va tancar a la botiga.</p>

<p>Després va venir la senyora Pepa, la mare de la partera, i li va costar molt de venir, perquè no gastava salut <span class="aclariment">[tenia mala salut]</span>. A la pobra senyora Pepa no la distingia més que això: el que no gastava salut. Gastava de tot, menys salut. Vivia anys i anys, allargava, fins era alegre i enjogassada, i només tenia aquesta tara: aquella falta de salut. Tothom li deia el mateix: «la pobra de la senyora Pepa» i quan ja li havien dit «la pobra!» no trobaven res més per dir-li.</p>

<p>Més tard, va baixar altre cop la senyora del primer pis. Una senyora respectable per això: perquè era del primer pis; una d’aquelles senyores que en diuen "entrantes" a la casa , perquè se sap el moment que entren i no se sap quan sortiran. Després varen venir les tres cosines, tres fabricantes de xacolata, retirades del comerç, del xacolata i de tot, tres germanes que havien fet vot de quedar-se totes tres solteres, i havien complert la promesa, i com que totes tres duien hàbit, i com que sempre anaven plegades, i sempre vestien igual, els comerciants del veïnat els hi deien per motiu les tres Maries comandita <span class="aclariment">[joc de paraules: les tres Maries i societat “comanditària”]</span>. Després la cansaladera <span class="aclariment">[venedora de porc]</span>, bona dona, però malparlada; l’estanquera, vídua de l’estanquer <span class="aclariment">[qui té un estanc]</span>, al cel sia, i per fi, el senyor Josep Forment, l’amic de confiança de la casa.</p>

<p>Aquest senyor Josep Forment, feia vint anys que hi anava dematí i tarda a la casa. Era un home de mitjana edat, també retirat del negoci, seriós, i sempre vestit de levites <span class="aclariment">[jaqueta llarga i formal]</span>: quan feia calor, en portava una; a mig temps, dues; a l’hivern totes les que tenia. Ell no portava altres prendes. Era el conseller de la casa, però un conseller sense consells. Arribava com un rellotge. Donava el Déu-vos-guard a tothom, encara que no trobés ningú; deia: «fa fred,» «fa calor,» i seia sempre al mateix lloc, una hora justa <span class="aclariment">[sencera]</span> havent dinat, i una altra després de sopar, com qui pren dos banys d’assiento <span class="aclariment">[un tractament mèdic casolà que consistia en seure en un recipient amb aigua tèbia, habitualment per calmar dolors o inflamacions a la zona baixa del cos (com hemorroides, dolors menstruals, etc.)]</span>, i se’n tornava dient: «avui farà fred» o «farà calor,» fins l’endemà a la mateixa hora; a la sesta <span class="aclariment">[migdiada]</span> dels dos àpats.</p>

<p>Un cop van ser tots a la casa, els que no eren prou família es van quedar a la botiga, i la gent de respecte a l’entresol. Eren tants, per la mida de la sala, que varen haver de dur cadires del menjador i fins de l’alcova, perquè tothom seiés a l’acte. Entre mobles i persones, allò va quedar atapeït. Per les parets, els retrats de tota l’heràldica del fundador de «La Puntual» en vidres de daguerreotip <span class="aclariment">[La primera tècnica fotogràfica comercial (invent de 1839, Louis Daguerre), consistia a capturar una imatge sobre una superfície metàl·lica amb productes químics sensibles a la llum, es guardaven sovint dins d’un marc o estoig de vidre per protegir-los]</span> que només en quedava el vidre <span class="aclariment">[aquí ja només en quedava el vidre protector, s'havien esborrat les imatges]</span>. Al balcó, perquè els artillers no miressin, un estor fet amb retalls de brodadures que no havien tingut <em>salida</em>; al mig, aquell tocador que hi ha a totes les cases de bé; en un racó, un gat, viu, fet un cabdell com un manguito <span class="aclariment">[peça per escalfar-se les mans]</span>, i a les cadires la família, amb l’ordre corresponent: el senyor Ramon a prop de la porta, perquè havia de pujar i baixar, l’avi, el senyor Esteve, a la dreta, i l’àvia, la senyora Felícia, a l’esquerra, amb les tres cosines al davant, assegudes en tres cadires. A prop del balcó, la senyora Pepa, que com que estava tan malalta, la pobra!, allí es podia airejar; per les cadires de torna <span class="aclariment">[cadires supletòries, afegides per a convidats menys principals]</span>, la senyora del primer pis, que eren les tres de la tarda que encara no havia dinat per fer visita més estona, i algun altre parent sobrer, i el senyor Josep Forment, ja se sabia, al seu silló: un silló que de tant seure-hi, s’hi havia emmotllat tant el seu cos, que quan no hi era es coneixia la seva presència pel motlle.</p>

<p>Un cop reunits, està clar: van fer portar la criatura que la tenien al llit de la mare; varen tornar a inspeccionar-la i tots la varen trobar conforme, menys el pràctic del senyor Esteve, que va tenir gran empenyo en que pugessin una romana <span class="aclariment">[balança]</span>, i que no va aprovar, de bon cor, el ser avi, fins que va veure que el seu net tenia pes natural: unes sis lliures i mitja <span class="aclariment">[2,6 kg - una lliura catalana són 400 grams]</span>.</p>

<p>Després varen parlar del bateig, i va mediar <span class="aclariment">[hi va haver]</span> alguna diferència; no perquè es discutissin els padrins, que no podien ser més naturals, sinó per la realització de l’acte.</p>

<p>Donya Felícia volia que es fes a peu <span class="aclariment">[que s'anés al bateig a peu, no amb carruatge]</span>, i tot seguit. Aquella mateixa tarda.</p>

<p>—Fora escrúpols, —els va dir.—La vida i la mort Déu la té. Avui hi som, i demà no hi som, i si una criatura va als llimbs <span class="aclariment">[espai teològic on van les ànimes no batejades]</span> els padrins en són responsables.</p>

<p>—Jo fins demà no hi podré anar, —va dir l’àvia maternal.—Fins demà no tindré la mantellina <span class="aclariment">[peça de vestir que portaven les dones per anar a l'església, com un mocador que els cobria el cap i les espatlles]</span>. Un infant acabat de néixer no es pot pas morir així tan de pressa.</p>

<p>La mare, des del llit, va parlar; però com que no la van entendre no li va contestar ningú.</p>

<p>—Jo soc pràctic, —va dir el senyor Esteve.—Jo soc el padrí, i jo pago, i si no pagués com a padrí, pagaria comercialment. La casa, és la casa, i aquest trosset de criatura, que amb perdó sigui dit dels pares, ara no en donarien dos quartos, amb el temps serà la casa.</p>

<p>—Però, no siguis malgastador, —va contestar la seva dona.—No veus que l’església és aquí al costat?</p>

<p>—Pel mateix preu, anirem a donar una volta, —va saltar-li el senyor Esteve <span class="aclariment">[ja que hauran de pagar un carruatge... l’aprofitem i fem un passeig pel barri, ens lluïm, fem com una desfilada familiar]</span>.</p>

<p>—I quants cotxes hi posarem? —va dir el pare.</p>

<p>—Els que siguin. Un que hi capiguem tots plegats. Serem deu: vuit a dintre, un a fora, i la criatura en el lloc que li toca, a la falda de la padrina.</p>

<p>—Doncs lo millor serà un faeton <span class="aclariment">[carruatge lleuger i elegant de quatre rodes, usat per famílies benestants]</span>, —va dir el pare.</p>

<p>—Sí senyor; un bon faeton. El millor faeton que es trobi.</p>

<p>—No en parlem més. Queda aprovat. Demà a les quatre, tots aquí a casa.</p>

<p>—No faltarem, —van dir les tres Maries, en tercet.</p>

<p>—Déu vos doni molts anys de vida, —van anar dient tots mentre sortien.</p>

<p>—Fa frescor, —digué el senyor Forment, seguint la parentela.</p>

<p>III</p>
    
<p>On es veu el que costa de passar un infant per entre el trànsit comercial.—On es veu el bateig.—I On es veu que no passa res que valgui la pena de contar-se.</p>

<p>L'endemà, el jorn solemnial del bateig, un sol brillant de primavera va eixir a il·luminar el barri.</p>

<p>Aixís que el senyor Ramon va llevar-se, i va obrir els finestrons d'aquell balcó, va despertar la seva dòna, per dir-li:</p>

<p>—<span class="aclariment">Quin dia, Roseta! Quin dia per anar a batejar! Llàstima que et tinguis d'estar al llit i no puguis venir amb nosaltres.</span></p>

<p>—<span class="aclariment">Serà una altra vegada</span>, va dir ella, i va tombar-se de l'altra banda.</p>

<p>Realment, era tan hermós el dia, després de tantes hores de ploure, que es podia pagar per veure'l. Allí davant, en el quartel, van treure les mules a airejar, i les van lligar al llarg de la paret, formant una renglera de cues que arribava de cap a cap de l'edifici. Allò era una espessor de cames que no paraven, i allò era una <span class="aclariment">volior</span> <span class="aclariment">[munió d'éssers voladors en moviment per l'aire]</span> de mosques que no deixaven parar les mules. Un <span class="aclariment">artiller</span> <span class="aclariment">[soldat especialitzat en l'ús i manteniment de canons i armes pesants; membre del cos d'artilleria]</span> i una mula havien fet una aposta; ell d'anar donant garrotades fins que ella no engegués coces, i ella d'anar engegant coces fins que no li donessin garrotades, i l'aposta va durar mitja hora, fins que es varen cansar, un i altra. Per les finestres del segon pis, es veia netejar <span class="aclariment">cananes</span> <span class="aclariment">[cartutxeres o cinturons de bales]</span>, <em>machetes</em>, i eines de fer mal. Cantaven els artillers a dintre d'aquella gàbia espaiosa, amb valencià, amb gallec, i sobretot amb andalús, amb cada ai! i cada gemec d'alegria, que feien tremolar els canons. Per la porta principal, els assistents de <span class="aclariment"><em>retén</em></span> <span class="aclariment">[soldats que es queden al quarter en guàrdia o disponibles per a serveis interns, com fer tasques domèstiques o vigilar el recinte]</span> van treure balancins i cadires; van eixir aquells oficials a fer guàrdia, i allí, tot fent la copeta, comentaven el diari: que si el mes passat havien mort, de mort natural, vint capitans més que l'altre; que si els en faltaven morir fins a tants, per pujar l'escalafó; i que si amb una mica de guerra la cosa aniria més de pressa. Alguns d'ells donaven ordres, quatre <span class="aclariment">quintos</span> <span class="aclariment">[soldats de lleva]</span> sols i arrenglerats, anaven fent el pas i comptant, però només arribant fins a dos, com si s'haguessin tornat bojos tots quatre; fins que, en un moment donat, no se sap quina mena de flaire devien sentir les mules, que ja no les varen poder aguantar: a salts, a empentes i a remades, van córrer a la menjadora.</p>

<p>Realment la Naturalesa, amb la intervenció de l'home, que és la criatura més perfecta, fins en aquell racó de plaça, treia el millor que tenia, per preparar un dia de bateig, i el senyor Ramon ho sentia, i despatxava la trencilla com si vengués canes de joia.</p>

<p>A totes les <span class="aclariment">parroquianes</span> <span class="aclariment">[clientas habituals d'un establiment, especialment d'una botiga o comerç]</span> que entraven, baldament no fessin gasto, tot destrenant satisfacció, els hi deia el mateix: que era pare d'una criatura que pesava més de set lliures.</p>

<p>La major part no hi deien res, perquè no sabien si era poc o molt, però totes n'estaven contentes.</p>

<p>Alguna trobava que era massa, i d'altres, les més xafarderes, retreien criatures vivents, i filles de la mateixa escala, que havien nascut pesant vuit lliures, i vuit i mitja, i fins nou lliures i pico, però el senyor Ramon no en feia <span class="aclariment">esment</span> <span class="aclariment">[no en feia cas]</span>. Sabia el que són les balances.</p>

<p>—<span class="aclariment">Avui és el bateig</span> —els deia.—<span class="aclariment">Avui és la primera vegada que tindré de tancar la botiga.</span></p>

<p>—<span class="aclariment">Però no serà la darrera</span> —li deien.—<span class="aclariment">Vostè és jove, senyor Ramon</span> —i sortien mirant de reüll aquell floret d'artillers que hi havia per les finestres.</p>

<p>—<span class="aclariment">Quin dia!</span> —va dir el primer que arribà pel bateig, col·locant-se en el lloc del dia abans.</p>

<p>—<span class="aclariment">Quin bon dia!</span> —varen anar dient els altres, asseient-se en els seus llocs corresponents.</p>

<p>—<span class="aclariment">Bon dia</span> —va dir el senyor Josep Forment enclotant-se en el seu silló.</p>

<p>I la mare, des del llit, també digué que era bon dia, sense saber per què, si pel del bateig del fill, o d'<span class="aclariment">esma</span> <span class="aclariment">[instintivament]</span>, al sentir-ho dir als altres.</p>

<p>Siga com siga, ja hi eren tots. El senyor Esteve, tot de negre, amb una corbata de <span class="aclariment">setí</span> <span class="aclariment">[teixit suau i brillant, generalment de seda. A l'època, indicava elegància i estatus social]</span> que li donava tres voltes al coll, i encara quedava corbata pel nus; la seva dona, de llaneta, també a tota negror; la senyora Pepa, amb aquella <span class="aclariment">mantellina</span> <span class="aclariment">[vel llarg de puntes, portat per les dones per cobrir-se el cap i les espatlles en ocasions solemnes o religioses]</span> que li penjava fins als genolls <span class="aclariment">[hi ha una burla suau i irònica sobre la llargada exagerada tant de la corbata del senyor Esteve com de la mantellina de la senyora Pepa. Santiago Rusiñol fa una caricatura afectuosa d'una societat que vol quedar bé i es pren molt seriosament les aparences. Santiago Rusiñol combina observació costumista, dels costums i crítica lleugera a les convencions burgeses]</span>; les tres cosines, de dol crònic, és a dir, d'hàbit, però amb les corretges noves i els dolors de plata lluenta <span class="aclariment">[fa referència als símbols religiosos que portaven: les corretges (cinturons o cordons religiosos) i els dolors (medalles o insígnies relacionades amb la Mare de Déu dels Set Dolors). Eren de plata lluent, senyal que les havien renovat o polit per a l'ocasió]</span>; el senyor Josep Forment, amb la levita millor a la part de fora; la llevadora, amb uniforme de bateig; el pare, seriós; i la criatura, dintre d'una capa, que només li deixava veure una cara com una maduixa, voltada de roba blanca.</p>

<p>El <span class="aclariment">faetó</span> <span class="aclariment">[carruatge lleuger i elegant, de quatre rodes, estirat per cavalls]</span> ja s'esperava. A les tres havia arribat, i per tots els balcons hi havia gent, admirada de veure aquell cotxe que duia un cotxer amb <span class="aclariment">librea</span> <span class="aclariment">[uniforme de criat de gala]</span>, guants, botons d'or, un barret de mitja copa i un clavell vermell a l'orella.</p>

<p>Es varen acomiadar de la mare, que plorava d'alegria, van sortir i van pujar al faetó, els vuit convidats a dintre, i el senyor Ramon al <span class="aclariment">pescant</span> <span class="aclariment">[seient del davant d'un carruatge, per al conductor i acompanyant]</span>.</p>

<p>Conforme havien convingut, en comptes d'anar de dret a <span class="aclariment">Sant Cugat</span> <span class="aclariment">[antiga església de Barcelona del segle XI, situada al carrer dels Corders —artesans que hi feien cordes—, prop del Rec Comtal —una canalització feta en temps dels romans que portava aigua del Besòs a Barcelona (encara hi ha el carrer del Rec Comtal). Va ser destruïda el 1936; avui només en queda la plaça de Sant Cugat]</span>, que era on s'havia de batejar, volien aprofitar el gasto, i farien la volta. Primer passarien, segons tractes, de llarg a llarg del quartel <span class="aclariment">[caserna]</span>; després pel passeig de Sant Joan; després pel carrer de la Princesa, Plaça de Sant Jaume, carrer del Bisbe, i en ser a la Plaça Nova, es ficarien pels carrerons, i cap a Sant Cugat, per allà on poguessin.</p>

<p>Per davant del quartel van passar al trot; els dos cavalls eren valents: a dintre del cotxe ningú parlava, però hi havia molta harmonia. A fora, el cotxer explicava al senyor Ramon les qualitats del bestiar; però al ser davant del Rec, van fer la primera parada. Tot el carrer de la Princesa, el dels Assaonadors, fins al Born, era una espessor de carros, de crits, de trasbals i de bullici. D'un magatzem ple de teranyines, en treien bales de cotó; els hi donaven una empenta, les apoiaven al carro, i amb un salt les tiraven a sobre. Al costat, a una altra botiga, anaven tirant pells de bou a terra, que aixecaven una polsina que feia flaire de benzina i de bèstia dissecada; més enllà, entraven <span class="aclariment">drogues</span> <span class="aclariment">[productes químics]</span> al fons d'una cova, i s'havia vessat una gran ampolla que feia un regueró de fum; més lluny es tiraven bacallans secs amb les <span class="aclariment">ganyes</span> <span class="aclariment">[parts que sobresurten (apèndixs) als costats del cap dels peixos, que serveixen per respirar; en el bacallà sec sovint són dures i visibles]</span> esteses i premsades; aquí rodolaven botes, allí descarregaven <span class="aclariment">jàsseres</span> <span class="aclariment">[bigues grans de fusta que sostenen altres bigues]</span>, amb un terratrèmol de <span class="aclariment">metralla</span> <span class="aclariment">[soroll molt fort i sec, com si esclatessin municions o metralla; aquí s'utilitza per descriure el gran enrenou i fressa en descarregar objectes pesants]</span>, i per tot arreu apuntaven, cridaven, escrivien, renegaven, i el soroll era tan fort, que dins del faetó se sentia una remor com qui es posa un corn a l'orella.</p>

<p>Després d'un paro de mitja hora, quan tothom va haver descarregat, van poder tirar endavant, fins a ésser al carrer de Montcada, i allà, segona estació, però aquest cop amb parada i fonda. Entre un tren de carros que venien, i una altra renglera que tornaven, varen deixar encastat el faetó dins un nus de comerç, de bateig i de mercaderies, que no hi havia manera de desfer-lo.</p>

<p>Els d'un costat, deien als altres que tiressin endavant; els de davant, reculaven; els de la dreta, empenyien; el cavall del carro del darrere ficava el cap al faetó, i posava el nas a la falda d'una de les tres Maries; els del faetó tenien el morro encastat a una bala de cotó; el municipal se n'havia anat per no tenir controvèrsia; els de peu donaven ordres, els de dalt dels carros insultaven, tots cridaven, tothom manava. Va començar el cor de renecs, i el cotxer del bateig en persona, sortint-li el <span class="aclariment">carreter</span> <span class="aclariment">[conductor de carro]</span> que duia a sota d'aquells guants verds i dins d'aquella librea, va renegar més que ningú, i fins va baixar del cotxe, desafiant tot el carrer i tot el comerç de la Ribera.</p>

<p>Els de dins estaven serens. Els contrariava una mica aquell <span class="aclariment">embrancament</span> <span class="aclariment">[embolic, embolic de trànsit]</span>, però eren gent que es feien càrrec i sabien què és el trànsit. Si haguessin gosat, i no haguessin anat vestits de negre, fins haurien baixat a posar ordre i a ajudar a descarregar carros.</p>

<p>El senyor Ramon, donava consells, anant a la una amb el cotxer; la padrina li encarregava que sobretot no es comprometés; el senyor Josep Forment, callava, i el padrí, el senyor Esteve, fins hi va deixar anar una sentència:</p>

<p>—<span class="aclariment">Primer és el comerç que el bateig</span> —va dir.—<span class="aclariment">La criatura té espera, i el gènere no entregat a temps, sofreix merma [pèrdua] i avaria [deteriorament]</span>.</p>

<p>Per fi, hi va haver un poc de moviment: els carros van començar a caminar, i el cotxe entre el carro de cotó i un de petroli, va anar seguint amb els carros, i com que allà van <span class="aclariment">trencar</span> <span class="aclariment">["trencar" aquí vol dir girar o desviar-se del camí. Vol dir que, com que allà els carros van girar, ells també van haver de girar i seguir la ruta de l'ambulància que anava pel mateix camí]</span>, varen haver de <span class="aclariment">trencar</span> amb l'ambulància, i fins arribar a Sant Cugat, fets un sandwich de bateig, entre el cotó i el petroli.</p>

<p>—<span class="aclariment">A veure si descarregareu de pressa</span> —els va dir el carreter del darrere.</p>

<p>—<span class="aclariment">Descarregarem si ens ve bé</span> —va saltar el cotxer baptismal,—i per evitar garrotades en un dia tan assenyalat, van saltar tots de pressa del cotxe, menys la senyora Pepa, la pobra!, que la van haver de baixar.</p>

<p>Ja a terra, van entrar l'infant al temple, això sí, van entrar gairebé a les <span class="aclariment">palpentes</span> <span class="aclariment">[a les fosques, sense veure-hi, però ajudant-se amb les mans per no caure, no topar o no errar el camí]</span>, perquè el temple estava a les fosques. Als altars no hi havia ciris, les parets semblaven de <span class="aclariment">merino gris</span> <span class="aclariment">[teixit de llana suau i espès]</span>, i només allà dalt de tot, per dos vidres verds i vermells, entrava una claror de torratge o de cambra fotogràfica, que marcava dues cintes a uns àngels que hi havia asseguts a la barana d'una <span class="aclariment">cornisa</span> <span class="aclariment">[element arquitectònic que sobresurt a la part superior d'un mur o d'un edifici, sovint decoratiu; en aquest cas, una mena de motllura sobre la qual hi ha figures d'àngels asseguts]</span>, i que no queien per això: perquè eren de fusta, i eren àngels.</p>

<p>El senyor Esteve topà amb un banc, i digué, malhumorat:</p>

<p>—<span class="aclariment">On tenen el despatx a aquest dimoni de parròquia?</span></p>

<p>—<span class="aclariment">Hem d'anar a la sagristia</span> <span class="aclariment">[habitació annexa a una església on els capellans es vesteixen per a les cerimònies i es guarden els objectes litúrgics]</span> —va respondre la llevadora.</p>

<p>Però a la sagristia no hi eren, i el senyor Esteve va afegir: <span class="aclariment">«La casa que a les hores de despatx no hi són, no pot anar bé de cap manera.»</span></p>

<p>—<span class="aclariment">Ja vindran, home;</span> —li va contestar la padrina.</p>

<p>—<span class="aclariment">És que haurien d'estar perennes [sempre presents]</span> —va respondre de nou el padrí.—<span class="aclariment">No es tenen les portes obertes per descontentar la parròquia. I nosaltres ho som de parròquia. A tots ens hi han batejat a la casa, i si no, que mirin les llibretes. Sí, senyor, que mirin les llibretes, i si no les volen mirar, jo les hi ensenyaré, així que arribi aquest senyor vicari [capellà que fa de substitut del rector -el capellà principal d'una parròquia- o que l'ajuda en les tasques de la parròquia]. Vull que sàpiga amb qui se les heu [amb qui se les té], i que si es protesta una lletra [en l'àmbit comercial, reclamar legalment el pagament d'una lletra de canvi (deute) que no ha estat satisfeta], també es protesta una criatura.</span> —Però mentre volia protestar-la, sortí un capellà d'un altar seguit d'un escolanet, i se'n van anar cap a la <span class="aclariment">pila</span> <span class="aclariment">[recipient gran, generalment de pedra, amb aigua beneïda, utilitzat per fer el bateig a l'església]</span>.</p>

<p>Va ser un bateig ràpid i concís. Posar-li Estevet, Lluís i Pau; treure-li la gorra, tirar-li l'aigua, tornar-li a posar la gorra, i llegir quatre obligacions, va ser cosa d'un moment.</p>

<p>Ni la criatura va adonar-se'n.</p>

<p>—<span class="aclariment">Per lo curt que ha estat el trobo car</span> —va dir el senyor Esteve, tot sortint.—<span class="aclariment">Ens han fet un bateig de segona.</span></p>

<p>—<span class="aclariment">Tots són iguals</span> —va respondre la llevadora.—<span class="aclariment">Amb els bateigs no hi ha diferències.</span></p>

<p>—<span class="aclariment">Que no hi ha diferències, em gosa a dir?</span> —va reprendre el senyor Esteve:—<span class="aclariment">pregunti-m'ho a mi, si n'hi han. Quan la criatura és de més <em>pago</em>, s'hi miren més, i s'hi entretenen. Hi posen més llatí, més aigua, i més beneïda.</span></p>

<p>—<span class="aclariment">Vaja, Esteve, no et descantellis</span> —li va dir la seva dona,—<span class="aclariment">anem a trobar el cotxe i deixa-ho córrer.</span></p>

<p>El cotxe prou hi era a la porta, i els cavalls també, però el cotxer... on dimoni era el cotxer?</p>

<p>Van cridar-lo. Va tirar el senyor Ramon carrer amunt, i el senyor Esteve carrer avall; van donar veus al veïnat: van despertar un municipal que dormia, i sabeu on era el cotxer...? era allà, en una cantonada, ajudant a aixecar un carro que se li havia encallat una roda.</p>

<p>Si no hagués estat pel renegar i el clavell que duia a l'orella, no l'haurien pas conegut; s'havia tret l'uniforme i en mànigues de camisa estava forcejant la roda, i fins que el carro va arrencar no el varen poder arrencar a ell de la roda.</p>

<p>—<span class="aclariment">Apa, cotxer, a casa i de pressa</span>, va dir la senyora Pepa.</p>

<p>—<span class="aclariment">Sí que han enllestit aviat</span> —li va contestar el cotxer.—<span class="aclariment">Encara no hi han posat mig jornal [mig dia de feina].</span></p>

<p>—<span class="aclariment">Deixa't de jornals, i cap al cotxe</span> —li digué el padrí amb energia.</p>

<p>I tornant a pujar al cotxe en el mateix ordre de l'anada, van seguir el carrer de Sant Cugat, fins que sent al Portal Nou, van tornar a trobar un riu de comerç, i varen seguir la corrent.</p>

<p>Allí, era negoci de pells, de blanqueig i de tintoreria, el que embussava els carrers. De dins d'un soterrani en treien bèsties escorxades, que n'anaven rascant la pell; dels terrats penjaven troques de cotó, blanques, grogues, de color de blau de soldat, de color de negre de vídua, de colors virolats de valencià, gotejant per les façanes i tenyint totes les voreres; per dins de botigues negres se sentien dringar les encluses [sons de metall treballat]; als patis serraven fustes; pels carrerons estrets, els cavalls, estirant els carros, relliscaven per la humitat, i feien saltar espurnes de foc, i els magatzems es buidaven per omplir-ne d'altres, amb un <span class="aclariment">desfici</span> <span class="aclariment">[activitat desbordada]</span> que no parava.</p>

<p>Els homes del nostre bateig, se'l miraven satisfets aquell moviment de vida. Anaven com peixos globus dins del faetó, però eren peixos que nedaven en el seu element. Se sentien llenya d'aquell foc; roda d'aquell engranatge; corretja de transmissió d'aquell tràfec de comerç, i sota el vestit de les festes hi duien la vanitat de dur un <span class="aclariment">plançó</span> <span class="aclariment">[brots jove d'un arbre; aquí, el fill]</span> a aquell barri, que si era només un esqueix, temps a venir seria un arbre d'aquell bosc de carros i gènere.</p>

<p>Tant és així el que els passava, que quan varen haver donat dues voltes pel passeig de Sant Joan, i van veure que al passeig només hi havia gent solitària: el <span class="aclariment"><em>guarda-paseos</em></span> <span class="aclariment">[persona encarregada de vigilar i mantenir l'ordre als passeigs públics, com ara els jardins o avingudes, especialment durant el segle XIX i principis del XX]</span> <span class="aclariment">arropit</span> <span class="aclariment">[ajupit pel fred]</span>, algun lector de novel·les i dos o tres vells prenent el sol, al segon tomb van dir al cotxer: —<span class="aclariment">«A casa, que ja hi hem passat per aquí»</span>—i tots es varen posar tristos.</p>

<p>Tan tristos, que ni van prendre la xocolata amb aquella franca alegria que es té de prendre la xocolata, perquè sigui xocolata. Ni van parlar de comerç: és com dir que no van dir res. Ni van riure, com de costum; i només al despedir-se, el senyor Esteve, el padrí, en entregar l’Estevet als braços de la seva mare, li va dir amb to solemne:</p>

<p>«Roseta: Aquí tens l’Estevet batejat. Fes-ne un bon comerciant. Un que honri el nom de <span class="aclariment">“La Puntual”</span>. Puja’l com es té de pujar. Seriós, moderat, prudent, bon pagador i bon cobrador, i pràctic: sobretot ben pràctic; que <span class="aclariment">l’home és el que fa la casa, i la casa és el que fa l’home</span>.»</p>
    
  </div>
</body>
</html>
