(fet capítol I i II de vint-i-tants. Regularitza força ortografia, però no tota)

L'auca del senyor Esteve

I

Del modo natural que l'Estevet va arrivar a n'aquesta vall de números

El jorn [el dia] que va néixer l'Estevet, el seu pare, el senyor Ramon, després d'esperar anys i anys aquella criatura tardana [que ha trigat molt a arribar], per les contingències del comerç [imprevistos o obligacions de la botiga], no va poder estar perenne [constantment] al costat de la seva esposa.

Les compradores batxilleres [xerraires, tafaneres], semblava que s'havien avingut [posat d'acord], per no deixar-lo complir com a pare, i allí a «La Puntual», la botiga de vetes i fils de més crèdit i de més gir [activitat] de quatre carrers de llarg a llarg, que ara una cana [1,57 metres] de trencilla [una cinta decorativa, sovint fent una trena usada per acabar vestits, cortines o ornaments.], que ara una ruixa [tira de roba cosida fent plecs], que ara quatre pams de floc [tros tira que fa com un serrell], entre compra i tafaneria, el van tenir entretingut darrere del taulell, mentre la pobra muller, allí sobre, a l'entresol [pis intermedi], complia la missió materna de donar fruit a n'en Ramon, amb la llevadora a l'alcova [habitació] i dues veïnes a la sala.

A fora de l'alcova, plovia: una pluja fina, una polsina d'humitat [boirina d’aigua] que anava enfangant el carrer, l'acera, i «La Puntual». Al davant, al quartel d'artilleria, no hi havia ni aquell centinella [soldat de guàrdia], ni aquells oficials que es gronxen als balancins de la porta. Els dos rengles de finestres simètriques i en formació a cap a cap de la façana, estaven disciplinament tancades; la faixa de groc de quartel que decora aquests edificis, regalimava cara avall de les parets; les mules, els soldats i els canons semblaven tancats en una piscina, i fins la flaire de cuina, de quadra i d'home, que surt d'aquests establiments de pólvora, era una flaire aigualida [diluïda, fluixa].

La tarda no podia ser més trista per tenir lloc un naixement, però el senyor Ramon no tenia temps, i ni es podia donar el luxe d'estar trist. Una orella a les compradores per saber què demanaven, i una altra a l'entresol per si li cridaven quart i ajuda [li demanaven ajuda], el pensament li saltava del llit de la seva dona a la cana de trencilla. El que passava a dalt era molt seriós: ser pare; el que passava a la botiga era tan seriós com l'altre: el negoci. No estar pel fill que havia de venir era faltar a un deure sagrat, i no pensar en el despatx de la tenda [en vendre], que era el pervindre [futur] d'aquell fill, era faltar a dos deures: el deure de baix i de dalt, i entre les dues obligacions es repartia els sentiments del millor modo que sabia; l'atenció comercial, per les dones del despatx; el cor de pare, per les angoixes de sobre.

De tant en tant, pujava un moment, donava coratge a la dona i tornava a vendre capdells [per ex. de fil, de llana].

De tant en tant baixava una de les veïnes: li deia que ja acabaven; que era cosa de mitja horeta; que aviat seria pare, que no descuidés la venda, que elles ja es cuidaven de tot.

De sobte, entre cana i cana, un dubte, un “qui sap?” li va passar pel pensament. ¿Serà noi? ¿Serà noia? La llevadora havia assegurat que seria un bordegàs [noi fort]. La lluna ho marcava. Una amiga de la dona que havia tingut cinc filles, deia que seria noia. Ella sabia per què ho deia. El metge havia dit que no ho sabia ni ho podia assegurar, per estalviar-se compromisos, i ell, que no era ni llevadora ni metge, però que era vetes i fils, només sabia una cosa: esperar, i que fos el que Déu volgués: si fos noi, el posaria a la botiga; si no ho fos, cercar un gendre botiguer i interessar-lo en el negoci.

Ell, això sí, estava tot lo serè que pot estar el que compleix una missió, encara que aquesta missió sigui vendre, perquè esperava una senyal, un crit, un plor d’infant, un gemec nerviós de dona, que li anunciaria el moment! L’acte solemne de ser pare; un fet tan important per a ell i per a «La Puntual», no podia ser un moment de quietud. No s’és pare així com així: quelcom havia d’avisar-lo que començava una planeta [un nou món, una nova vida]. La gent no ve a la terra sense avisar d’un modo o altre, què diantre! i considerant tot això, ell es deia puntualitzant: Despatxem, que per això hem nascut, però així que senti donar el crit, baldament [encara que] se m’enduguin els prestatges, pujaré de correguda. No vull que siguin mans forasteres les que hagin de rebre l’infant.

Però aquell infant no venia, i les compradores no deixaven de venir. Entraven d’una en una, de dues en dues, a colles. Venien per tafanejar, però de passada feien gasto. Feia anys que a «La Puntual» no s’havia fet tan calaix. Si cada dia tingués fills, es deia el senyor Ramon, amb uns quants fills i amb uns quants anys em faria home respectable.

En un moment de calma que hi va haver, va tornar a pujar a vora d’ella. Li va estrènyer la mà, commogut, corprès [emocionat profundament; molt afectat per dins], digne, com si li vingués a dir:—«Encara que sigui a baix, ja saps que pots disposar com a marit, amb tot i per tot.» Va cercar una paraula tendra que l’encoratgés per la lluita, però com que amb el tràfec del comerç no havia tingut temps d’aprendre’n d’això de paraules tendres, no n’hi va venir cap a la boca, i... i li va tornar a estrènyer la mà. No sabia què fer ni què dir: volia donar ordres i no sabia a qui donar-les. Volia que es veiés que era un home: un home sencer, serè, actiu; sobretot això: un cap de família actiu, i com que no podia activar, hauria volgut ser llevadora per no haver-se d’estar en vaga [sense fer res].

A la sala, ja no eren dues dones, ni tres, les que ajudaven a parir. Eren sis, vuit, tot un grup, que amb l’entreclaror [claror tènue] que hi havia, i sent totes iguals com eren, formaven una faixa negra a tot el voltant de la saleta: una faixa de mig dol, que amb les mans sobre la falda, a cada gemec que sentien contestaven amb un sospir, espècie d’ora pro nobis de la lletania del viure [una lletania és una pregària religiosa en què el capellà diu una frase i els assistents a missa responen sempre amb la mateixa, com “pregueu per nosaltres”, en llatí ora pro nobis].

El senyor Ramon, tampoc era apte per això del ram de sospirar: el senyor Ramon destorbava, i la llevadora va fer-lo fora dient-li que anés al despatx, i que no estigués inquiet, que quan fos pare ja ho sentiria.

Un cop a baix, va despatxar dues troques [bola de llana o de fil], quatre agulles de fer mitja, i dues sivelles [peces per cordar el cinturó o el rellotge, amb un palet al mig que encaixa en un forat per ajustar-lo], i com que varen sortir les dones, es va quedar altre cop en vaga.

—Pujaré a dalt?—va preguntar-se.
—No, que faig nosa,—es va respondre.—Fins que sigui hora, val més que no em mogui.
—S’assemblarà a mi o a la Roseta?—Aviat ho sabrem,—va contestar-se.
—Avisaré als padrins que vinguin? Ja vindran, no ens precipitem. Què he de fer? Esperar el crit. Esperar el crit que m’avisarà que ja soc pare.

I tot esperant el crit, i com que ja no entrava ningú, es va posar a arreglar les capses: les de la dreta, a l’esquerra; les dels capdellets, a baix; aquestes dels botons, al costat; aquí, la llana; allí el cotó; més lluny les trencilles i les vetes.

Un cop llest, va sortir a la porta. Encara plovia. Plovia sempre. Un canaló [tub o canal que recull l’aigua de pluja del sostre i la fa baixar cap al terra] de més avall feia un soroll de sofregit. Passava algun carro al galop amb el carreter amb un sac al cap. Per sota de les barbacanes [part de teulada que surt de la línia vertical de la paret d'un edifici], passava gent enfangada [els carrers no estaven asfaltats]. El cel era llis com de plom [gris fosc, pesant i uniforme]; la terra era un mapa de roderes, i allí davant de la botiga, les finestres del quartel semblaven les d’una fàbrica amb les màquines parades.

De sobte, un cop de trompeta va ressonar com la del judici a dintre la fredor de les sales, i van anar arribant soldats.

El senyor Ramon, d’esma [instintivament], els comptava a mesura que anaven entrant:

—Quaranta, quaranta-dos, cinquanta, cinquanta-vuit...

—Què fa? Que no puja?—va cridar la llevadora.

—Ja està?—va exclamar el senyor Ramon, corprès.

—Jesús! No en fa pas poca d’estona! Ha nascut mentre tocaven a ranxo [el senyal per anar a dinar a la caserna]!



II

II
L'Estevet queda aprovat.—Pes de l'Estevet. Preparatius per fer un bateig digne de «La Puntual», dels puntuals i de l'Estevet.

La llevadora tingué raó. Era lluna de noi, i va ser noi.

El senyor Ramon va agafar-lo amb compte que no li caigués; va commoure's; va besar la mare; va besar el fill; va donar la mà a tantes mans com dones hi havia a la sala... i tampoc va saber què dir.

A qui s'assemblava la criatura? — fou el pensament que tingué. Era tan vermella, i tenia els ulls tan tancats, que no s'assemblava a ningú.

Unes deien que tenia els ulls de la mare (els ulls tancats); altres, el front pastat de son pare [igual que el del seu pare; fet com amb el mateix motlle]; la senyora del primer pis, als avis; la llevadora, a tots plegats; però el senyor Ramon ho veia clar: no s'assemblava a ningú.

Potser quan no fos tan vermella, i els colors la distingissin, se li notaria una semblança; però de moment era aventurat tota mena de planetes [comparacions o judicis]. No tenia el nas petit ni gros; no era ni molt xic ni molt gran; no tenia els cabells rossos ni negres. Una criatura hermosíssima, això sí, segons el parer de tots plegats; però per què era tan hermosa? Perquè no sabien si era lletja, i mentre no es demostrés el contrari, va quedar aprovat que era hermosa.

Van bolcar-la, i a aquell primer suplici, d’anar-li embolcallant [pràctica molt habitual en el passat que consistia en embolicar el nadó amb teles ben ajustades perquè estigui calent i quiet] roba i més roba, tothom va quedar admirat d’una cosa: la criatura no plorava. Tot just acabava de néixer, i ja semblava tenir experiència de què seria la seva vida. La posaven d’esquena, i... motxa [tranquil·la, immòbil]; l’ajeien, i tan motxa com d’esquena; la rentaven... i no es movia; l’assecaven, i igual com si la rentessin! Tant li feia l’aigua freda com calenta. Tenia una tebior a la pell que es veia declaradament que mai tindria fred, ni febre.

Les visites totes la trobaven igual: una criatura “serena, reposada, entenimentada”, un infant assossegat [tranquil]; amb els nervis ni tibants ni fluixos; amb les carns ni fluixes ni fortes; amb la sang ni espessa ni clara; amb una gana feta a mida, i amb una son reparadora. Una criatura reposada, com la desitgen certes mares.

I que no n’hi va haver poques, de visites! Així que va córrer la nova que el senyor Ramon en persona, després de tants anys d’esperar el fruit de benedicció [el fill molt esperat, considerat un do de Déu], per fi havia fructificat; allò va ser una processó espessa de parents i coneguts, a donar l’enhorabona, tots amb les mateixes mires: que la botiga no es perdés, que el fill continués el nom del pare, i que una casa de tants anys de vendre vetes i fils no s’estronqués comercialment per falta de descendència.

El primer d’anar-hi va ser l’avi, el senyor Esteve, el pare del senyor Ramon, el fundador de la casa, la soca i arrels de «La Puntual», d’aquella botiga de tan crèdit i de tanta nomenada, el que havia posat a la porta aquell rètol d’honradesa que feia aturar a la gent de bé «Casa fundada en 1830.»

Era el senyor Esteve un home pràctic, allò que se’n diu un home pràctic. Era el primer que a Barcelona havia venut rodets [bobines], el primer que havia despatxat elàstics, i el primer que va importar les traves pels pantalons de punt de mitja [peces per subjectar la roba]. Amb trenta anys d’estar a la botiga, coneixia el cor humà de tot el barri de Ribera; sabia com es tracta a la dona des de darrera el taulell; com se la insinua a la compra; com se la emmiralla amb els colors; com se li endoça, amb paraules dolces, una troca destenyida; o com, amb una mirada de cor, se la fa comprar sense ganes. Amb una petita fortuneta, s’havia retirat de l’actiu, però interessant a la casa, a la llar d’un pis de la plaça del Born, quedant ell com a conseller i deixant a l’hereu que s’esplaiés i deixés esplaiar al net, el jorn que tinguessin net; aquell net que tant va fer esperar-se... però que per fi duia la joia, així comercial com íntima.

La segona, fou la seva dona. La senyora Donya Felícia. Ella no hi tirava per pràctica, però també hi va anar a parar. De jove, volia ser monja, pobreta! No sabia ben bé per què, però ella volia ser monja! Ja s’havia despedit dels pares: ja girava els ulls d’aquest món: ja considerava la vida com una mena de presó amb els homes per escarcellers [guardians]; com un pessebre de misèria, amb el llumet de la glòria al cap-de-vall dels munts de suro, quan un dia, anant a comprar cotó blau, des d’allí darrera el taulell, ai!, li va parlar aquell home pràctic i va parlar com parlen els pràctics. «Et vui; vulgue’m, tinc casa de 1830, tu em sembles treballadora, doncs vinguin capítols [condicions matrimonials], i a casar-nos»; i ella que només havia vist estampes amb sants que sempre miren enlaire, quan la varen mirar fit a fit, no tingué pràctica a dir que no, i en comptes de tancar-se al convent, es va tancar a la botiga.

Després va venir la senyora Pepa, la mare de la partera, i li va costar molt de venir, perquè no gastava salut [tenia mala salut]. A la pobra senyora Pepa no la distingia més que això: el que no gastava salut. Gastava de tot, menys salut. Vivia anys i anys, allargava, fins era alegre i enjogassada, i només tenia aquesta tara: aquella falta de salut. Tothom li deia el mateix: «la pobra de la senyora Pepa» i quan ja li havien dit «la pobra!» no trobaven res més per dir-li.

Més tard, va baixar altre cop la senyora del primer pis. Una senyora respectable per això: perquè era del primer pis; una d’aquelles senyores que en diuen "entrantes" a la casa , perquè se sap el moment que entren i no se sap quan sortiran. Després varen venir les tres cosines, tres fabricantes de xacolata, retirades del comerç, del xacolata i de tot, tres germanes que havien fet vot de quedar-se totes tres solteres, i havien complert la promesa, i com que totes tres duien hàbit, i com que sempre anaven plegades, i sempre vestien igual, els comerciants del veïnat els hi deien per motiu les tres Maries comandita [joc de paraules: les tres Maries i societat “comanditària”]. Després la cansaladera [venedora de porc], bona dona, però malparlada; l’estanquera, vídua de l’estanquer [qui té un estanc], al cel sia, i per fi, el senyor Josep Forment, l’amic de confiança de la casa.

Aquest senyor Josep Forment, feia vint anys que hi anava dematí i tarda a la casa. Era un home de mitjana edat, també retirat del negoci, seriós, i sempre vestit de levites [jaqueta llarga i formal]: quan feia calor, en portava una; a mig temps, dues; a l’hivern totes les que tenia. Ell no portava altres prendes. Era el conseller de la casa, però un conseller sense consells. Arribava com un rellotge. Donava el Déu-vos-guard a tothom, encara que no trobés ningú; deia: «fa fred,» «fa calor,» i seia sempre al mateix lloc, una hora justa [sencera] havent dinat, i una altra després de sopar, com qui pren dos banys d’assiento [un tractament mèdic casolà que consistia en seure en un recipient amb aigua tèbia, habitualment per calmar dolors o inflamacions a la zona baixa del cos (com hemorroides, dolors menstruals, etc.)], i se’n tornava dient: «avui farà fred» o «farà calor,» fins l’endemà a la mateixa hora; a la sesta [migdiada] dels dos àpats.

Un cop van ser tots a la casa, els que no eren prou família es van quedar a la botiga, i la gent de respecte a l’entresol. Eren tants, per la mida de la sala, que varen haver de dur cadires del menjador i fins de l’alcova, perquè tothom seiés a l’acte. Entre mobles i persones, allò va quedar atapeït. Per les parets, els retrats de tota l’heràldica del fundador de «La Puntual» en vidres de daguerreotip [La primera tècnica fotogràfica comercial (invent de 1839, Louis Daguerre), consistia a capturar una imatge sobre una superfície metàl·lica amb productes químics sensibles a la llum, es guardaven sovint dins d’un marc o estoig de vidre per protegir-los] que només en quedava el vidre [aquí ja només en quedava el vidre protector, s'havien esborrat les imatges]. Al balcó, perquè els artillers no miressin, un estor fet amb retalls de brodadures que no havien tingut <em>salida</em>; al mig, aquell tocador que hi ha a totes les cases de bé; en un racó, un gat, viu, fet un capdell com un manguito [peça per escalfar-se les mans], i a les cadires la família, amb l’ordre corresponent: el senyor Ramon a prop de la porta, perquè havia de pujar i baixar, l’avi, el senyor Esteve, a la dreta, i l’àvia, la senyora Felícia, a l’esquerra, amb les tres cosines al davant, assegudes en tres cadires. A prop del balcó, la senyora Pepa, que com que estava tan malalta, la pobra!, allí es podia airejar; per les cadires de torna [cadires supletòries, afegides per a convidats menys principals], la senyora del primer pis, que eren les tres de la tarda que encara no havia dinat per fer visita més estona, i algun altre parent sobrer, i el senyor Josep Forment, ja se sabia, al seu silló: un silló que de tant seure-hi, s’hi havia emmotllat tant el seu cos, que quan no hi era es coneixia la seva presència pel motlle.

Un cop reunits, està clar: van fer portar la criatura que la tenien al llit de la mare; varen tornar a inspeccionar-la i tots la varen trobar conforme, menys el pràctic del senyor Esteve, que va tenir gran empenyo en que pugessin una romana [balança], i que no va aprovar, de bon cor, el ser avi, fins que va veure que el seu net tenia pes natural: unes sis lliures i mitja [2,6 kg - una lliura catalana són 400 grams].

Després varen parlar del bateig, i va mediar [hi va haver] alguna diferència; no perquè es discutissin els padrins, que no podien ser més naturals, sinó per la realització de l’acte.

Donya Felícia volia que es fes a peu [que s'anés al bateig a peu, no amb carruatge], i tot seguit. Aquella mateixa tarda.

—Fora escrúpols, —els va dir.—La vida i la mort Déu la té. Avui hi som, i demà no hi som, i si una criatura va als llimbs [espai teològic on van les ànimes no batejades] els padrins en són responsables.

—Jo fins demà no hi podré anar, —va dir l’àvia maternal.—Fins demà no tindré la mantellina [peça de vestir que portaven les dones per anar a l’església, com un mocador que els cobria el cap i les espatlles]. Un infant acabat de néixer no es pot pas morir així tan de pressa.

La mare, des del llit, va parlar; però com que no la van entendre no li va contestar ningú.

—Jo soc pràctic, —va dir el senyor Esteve.—Jo soc el padrí, i jo pago, i si no pagués com a padrí, pagaria comercialment. La casa, és la casa, i aquest trosset de criatura, que amb perdó sigui dit dels pares, ara no en donarien dos quartos, amb el temps serà la casa.

—Però, no siguis malgastador, —va contestar la seva dona.—No veus que l’església és aquí al costat?

—Pel mateix preu, anirem a donar una volta, —va saltar-li el senyor Esteve [ja que hauran de pagar un carruatge... l’aprofitem i fem un passeig pel barri, ens lluïm, fem com una desfilada familiar].

—I quants cotxes hi posarem? —va dir el pare.

—Els que siguin. Un que hi capiguem tots plegats. Serem deu: vuit a dintre, un a fora, i la criatura en el lloc que li toca, a la falda de la padrina.

—Doncs lo millor serà un faeton [carruatge lleuger i elegant de quatre rodes, usat per famílies benestants], —va dir el pare.

—Sí senyor; un bon faeton. El millor faeton que es trobi. 

—No en parlem més. Queda aprovat. Demà a les quatre, tots aquí a casa.

—No faltarem, —van dir les tres Maries, en tercet.

—Déu vos doni molts anys de vida, —van anar dient tots mentre sortien.

—Fa frescor, —digué el senyor Forment, seguint la parentela.
